Start, Stop, Continue, More of, Less of Wheel on melko nopea retrospektiivimenetelmä. Se sopii helposti pienelle tiimille, jossa on alle 9 henkilöä, mutta sitä voidaan tarvittaessa muokata myös isommalle tiimille sopivaksi. Start, Stop, Continue, More of, Less of Wheel -retrossa piirretään isolle paperille tai taululle "pyörä", joka jaetaan viiteen osaan. Osioihin kirjoitetaan otsikot: Start, Stop, Continue, More of, Less of. Kun "pyörä" on jaettu ja kategoriat kirjattu, retrospektiivin vetäjä kysyy tiimiltä kysymyksen jokaiseen kategoriaan liittyen. Lopuksi keskustellaan siitä, mitä toimenpiteitä tehdään seuraavaa sprinttiä ajatellen.

Glad, Sad, Mad -retro voi vaatia paljon aikaa ja soveltuu isommallekin tiimille. Tiimin jäsenet kirjoittavat post-it-lapuille lyhyesti ajatuksia, jotka liittyvät alueisiin Glad, Sad, Mad ja jotka ovat nousseet esiin kuluneen sprintin aikana. Tämän jälkeen tiimin jäsenet vievät laput taululle yksi kerrallaan ja kuvaavat lyhyesti, mitä lapuissa lukee. Kukin lappu sijoitetaan yhteen kolmesta sarakkeesta: Glad, Sad, Mad. Kun kaikki laput on viety taululle, yhdistetään samankaltaiset laput. Sen jälkeen äänestetään siitä, mistä aiheesta puhutaan lisää. Lopuksi retron vetäjä johtaa keskustelua niistä aiheista, joita äänestettiin eniten. Kukin jäsen saa olla samaa mieltä tai eri mieltä keskustelun aiheista, mutta keskustelun tulisi keskittyä siihen, mitä toimenpiteitä voitaisiin ottaa seuraavaa sprinttiä ajatellen.
